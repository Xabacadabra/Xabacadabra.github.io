---
title: "The Hateful Eight [Recensione]"
modified: null
categories: [2016]
excerpt: "The Hateful Eight è riuscito a farmi rinnamorare del cinema di Tarantino."
tags:
  - recensioni
  - cinema
header:  
  image:  images/the-hateful-eight.jpg
  teaser: images/teaser-the-hateful-eight.jpg
published: true
comments: true
---

A beneficio di chi dovesse arrivare su questo blog per la prima volta: 

le mie "recensioni" sono tutte faccende molto personali e, in generale, **per me chi avanza pretese di distacco e oggettività nel recensire o mente sapendo di mentire, o scrive recensioni che non valgono la pena di essere lette.**

Da cui, si parte con la solita premessa che spiega un po' di cose ma che, vi dovesse interessare solo una panoramica del film, potete tranquillamente saltare.

Come al solito, **NIENTE SPOILER!**

## Premessa

Da bambino, Quentin Tarantino con ogni probabilità è stato il mio regista preferito (si insomma: o lui, o Sergio Leone):

Un po' perché ero un bambino strano (una sorta di Bart Simpson particolarmente in fissa col cinema italiano anni '70) un po' perchè **_Pulp Fiction_ resta sempre uno di quei film che amo di più in assoluto.**

Quest'incantesimo si è poi rotto non tanto con il controverso **_Jackie Brown_**, ma il ben più celebrato **_Kill Bill_** (1 e 2): 

Intendiamoci, i _Kill Bill_ mi piacquero un casino ma è stato lì che è cominciato quel "qualcosa" che mi ha reso progressivamente più freddo nei confronti del cinema Tarantiniano.

Mi sono infatti piuttosto annoiato con _Bastardi Senza Gloria_ e **divertito un mondo con _Django Unchained_ senza però innamorarmene davvero**, senza avere quella voglia irrefrenabile di rivedermelo, per intenderci.

## The Hateful Eight

Tutta questa premessa per dire che, con le sue abbondanti due ore e mezza, con **il suo scenario monotono e teatrale**, con il suo essere fondamentalmente fondato su dialoghi, gestualità degli attori e capacità del regista di valorizzarli, beh...**_The Hateful Eight_ è riuscito a farmi rinnamorare del cinema di Tarantino.**

## Cast

Praticamente per metà composto da feticci di Quentin, e perciò formato da alcuni degli attori più espressivi di sempre: 

in particolar modo **Samuel L Jackson è un monumento al carisma in barba agli anni** e la sua interpretazione da sola è un ottimo motivo per vedersi il film.

## Doppiaggio

Ottimissimo anche il lavoro dei nostri doppiatori: sulla "fedeltà" mi pronuncerò ovviamente quando lo avrò rivisto in originale, ma nella resa complessiva mi sono divertito un sacco, quindi applausi a scena a perta (personalmente poi sono un gran fan di **Francesco Pannofino** e **Luca Ward**)

## Poco da dire, tanto da ascoltare

Sembra un controsenso scriverlo qui, ma aldilà del rischio spoiler, **descrivere minimamente la trama e le vicende di _The Hateful Eight_, rispondere al classico _"di che cosa parla?"_ è un po' impossibile.**

O meglio, nella sostanza si potrebbe anche fare certo, ma non renderebbe assolutamente l'idea, **esattamente come descrivere a parole un suono non riesce a dare la stessa percezione che si ha nell'ascoltarlo:**

I dialoghi, le facce di Samuel L. Jackson, i baffi di Kurt Russell, le risate di Jennifer Jason Leigh, l'ombra di Lincoln e della guerra di secessione americana si muovono tutti in una costruzione collaudata ed efficace, e soprattutto **con un ritmo pazzesco.**

## Ennio Morricone

Lasciamo stare un attimo l'Oscar (perché se quei premi avessero un senso, Ennio Morricone ne dovrebbe avere già una ventina) parlando di suoni, **il lavoro del Maestro recita un ruolo molto particolare nell'economia del film:**

la colonna sonora è per buona parte composta da signorissimi "scarti" dal capolavoro _La Cosa_ di John Carpenter (che, come la neve e Kurt Russel ci suggeriscono, con The Hateful Eight c'entra parecchio) e, in generale, **si percepisce che non è composta per il film, ma piuttosto è il film ad essere composto per lei:**

**Tarantino ha spesso girato dei veri e propri video musicali dentro le sue pellicole** (basti pensare ai [Santa Esmeralda in Kill Bill](https://www.youtube.com/watch?v=EajaioMj-NA), o al [celeberrimo ballo di Travolta e della Thruman in Pulp Fiction](https://www.youtube.com/watch?v=WSLMN6g_Od4)) e in quest'occasione ha fatto qualcosa del genere con una _piece_ teatrale, per certi versi **molto simile per stile e anima ad un suo altro capolavoro: _Le Iene_**

## Valutazione

**Per me è probabilmente il film di Tarantino più bello dai tempi di Pulp Fiction**:

Un ritorno alle origini, a quel _Le Iene_ che ancora oggi per molti versi è l'emblema dello stile del regista, qui traslato in uno scenario da guerra di secessione molto bello, con parecchie (giustificatissime) pretese teatrali e da giallo vecchia scuola.

Alla luce di tutto questo, può non piacere ?

Assolutamente: **se non si è estimatori del suddetto stile, e se si preferisce il Tarantino più gigione ed esagerato (_Kill Bill_), _The Hateful Eight_ risulterà inevitabilmente un boccone indigesto**

Per tutti gli altri (e io sono con voi) **parliamo di un filmone d'autore splendido e divertentissimo**, di quelli che si riguardano volentieri anche 2-3 volte all'anno.