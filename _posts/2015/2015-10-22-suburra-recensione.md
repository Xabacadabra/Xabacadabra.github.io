---
title: "Suburra [Recensione]"
last_modified_at: null
categories: [2015]
excerpt: "l'estetica di Sollima è uno spettacolo meraviglioso, complice la bravura di un ottimo Paolo Carnera alla fotografia... "
tags:
  - recensioni
  - cinema
header:  
  image:  images/suburra.jpg
  teaser: images/teasersuburra.jpg
published: true
comments: true
---

Premesse velocissime, se volete saltate direttamente al paragrafo sotto:  

1. Non ho mai visto _**Romanzo Criminale**_. Eh oh, lo so, non guardatemi male, pure io ogni tanto mi chiedo perché

2. Non ho mai letto niente di **Giancarlo De Cataldo** all'infuori di qualche sporadico articolo

3. Ho in compenso **amato follemente _Gomorra_ di Sollima figlio** [^figlio], anche più dell'omonimo libro di Saviano e spaventosamente più del film di Garrone

[^figlio]: Figlio perché beh, nel complesso ho visto più opere del **Sollima Sergio** (dal _Corsaro Nero_ a _Sandokan_, passando per il capolavoro _Città Violenta_)

Poi, a beneficio di chi dovesse capitare su questo blog per la prima volta:  

1. **Amo visceralmente il cinema _di genere_ italiano degli anni '70**

2. Apprezzo tantissimo il _noir_ 

3. Adoro il 90% del _"cinema di mafia"_ 

4. Sono morbosamente ossessionato dalle **vicende politico-malavitose** del nostro paese.

Bene, chiariti questi punti, avrete capito da voi che _Suburra_ sembra essere un film fatto apposta per i miei gusti.

E questo nonostante Claudio _"Cesaroni"_ Amendola![^amendola] (si scherza eh!)

[^amendola]: Per carità Amendola è un bravo attore (in questo film direi pure bravissimo), però, a parte brivido, terrore e raccapriccio dovuti alla fresca memoria de _I Cesaroni_, c'è anche una ragione personale molto ma molto stronza per cui ho qualche preconcetto su di lui: non riesco a capacitarmi di come il figlio di Sua Maestà Ferruccio possa ritrovarsi quella vociastra lì.

## Mafia Capitale negli occhi di chi guarda

**L'estetica di Sollima è uno spettacolo meraviglioso**, complice la bravura di un ottimo **Paolo Carnera** alla fotografia: già solo questo aspetto tecnico-visuale rende _Suburra_ un film stupendo (e, per quanto scemo possa suonare, che bella _pioggia!_ Roba che manco _Matrix_ si sognava!).  
  
**Qualità internazionale, diciamo pure americana, cucita nel più pieno stile italiano.**  
  
Mi verrebbe inevitabilmente da fare **un discorso simile a [quello che scrissi per _La Grande Bellezza_](https://xabacadabra.blogspot.it/2014/03/la-grande-bellezza-recensione.html)**, ma la verità è che per genere, stile e mentalità **io sono naturalmente più portato al cinema di Sollima che a quello di Sorrentino**, quindi credo sia meglio tralasciare scomodi paragoni dove non potrei minimamente risultare obbiettivo.  

## Romanità

Dirò una cosa che potrebbe suonare abbastanza fraintendibile e mi renderà sicuramente impopolare, ma che probabilmente spiega anche il motivo per cui, come dicevo, non mi sono mai visto _Romanzo Criminale_:  
  
**La criminalità romana, cinematograficamente parlando, non mi convince per niente.**  
  
Amo un sacco il dialetto e l'accento capitolino, l'ho semplicemente adorato in _[Arance e Martello](/2015/arance-e-martello-recensione/)_, piuttosto che nei vecchi classici di Alberto Sordi (a tratti anche di Tomas Milian), o altri contesti ancora (da [Gazebo](/2013/gazebo) a Zerocalcare), ma ecco...in opere simili, secondo me, mostra troppo il fianco.  
  
**Il romano non si traduce bene con l'epicità criminale degli eventi e delle scene che mostra.**  
  
E certo, _Suburra_ narra per massima parte fatti praticamente reali, le inchieste parlano da sole, lo so...ma di fatti** la realtà è una cosa, la narrazione è un'altra**:  
  
Detta brutalmente, in termini di teatralità, gesti, pathos ed intensità **ho trovato il napoletano di _Gomorra _uno spettacolo inarrivabile, che linguisticamente eclissa _Suburra_.**  
  
Ecco, per me passa sempre [il vecchio discorso che faceva Fiorello](https://www.youtube.com/watch?v=uy4T3Q1Ckoc) (parlando ovviamente del siciliano).  
  
Datemi pure del _terrone alla polenta_ (ci sta), ma **questa percezione ha senz'altro compromesso il mio personale gradimento del film**, e siccome siamo su un blog personale e scrivo recensioni personali, pensavo fosse giusto sottolinearlo aldilà di ogni polemica campanilistica.

## L'odio

Tutto ciò che il personaggio di Favino rappresenta.In questo film **si coglie per massima parte il fulcro di una realtà sotterranea italiana**, specificatamente romana, ma senz'altro parzialmente traducibile anche altrove.  
  
**Una realtà di droga e mignotte, di corruzione**, di palazzi del potere pregni di un'ipocrisia tale che, ragionando di pancia, guardandoli sotto sotto uno pensa che darli in pasto all'ISIS sarebbe pure troppo poco.  
  
**Ragionando di testa, d'altro canto, c'è molto buio**.  
  
Buio sui perché, sul come sia possibile uscirne, sul _se_ sia possibile uscirne.  
  
Ma, diciamocelo: queste sono frasi fatte del cazzo. Fabiofazismi senza capo ne coda.  
  
L'unica, vera, onesta e personale domanda forse resta la solita:  
  
_Da dove inizia ?_  
  
Quand'è che la piccola irregolarità del singolo, per effetto domino, inizia piano piano ad allargarsi in un sistema marcio radicato fino al midollo ?  
  
Sono cose che fanno pensare.  
  
**_Suburra_ fa pensare**, ecco, e questo anche se non è certo un film di denuncia o un servizio di _Report_:  
  
**_Suburra_ resta comunque (ottimo) intrattenimento, ma, forse proprio questo, l'aspetto di cui sopra trascende in modo ancora più viscerale**.  

## Conclusioni

Bello, bellissimo davvero.  
  
Forse **un po' troppo romanzo e un po' troppo poco criminale nella sua conclusione**, ma splendido lo stesso.  
  
Probabilmente **troppo concentrato nel suo minutaggio per rapire quanto una Serie TV**, ma ottimo uguale.  
  
E non potete capire la mia gioia nel rivedere in Italia questo tipo di film sul grande schermo.  
  
Onestamente, **fossi un regista italiano del nostro tempo non vorrei essere nessun'altro all'infuori di Stefano Sollima.**